{
  "_id": "3cdc7254-7331-11ed-9ca0-a300ea2f2841",
  "isPartOf": "09c906c6732b11ed89466ba197585f87",
  "links": [{
    "verb": "adapts",
    "object": "37b4b9ba5cdb11ed887beb5c373fa643"
  }],
  "text": "{7} – Hát azért jöttem én ide, hogy inni adjak őnagyságának? – kérdezte ez a kevély, goromba lány. – Hogyne, pont ezért hoztam ezüstkancsót, mi másért; ott a forrás, igyon belőle, ha akar.\n– De kemény a szíved! – felelte a tündér, de nem volt a hangjában harag. – Nos hát, mivel szívélyességnek nyoma sincs benned, azt adom neked ajándékul, hogy valahányszor megszólalsz, kígyó vagy varangy fog kibújni a szádból.\nAmikor a lányt meglátta az anyja, már messziről odakiáltott:\n– No, mi van, lányom?\n– Mi lenne, anyám? – felelte a goromba lány, és közben két vipera és két varangy bújt ki a szájából.\n– Ó, egek, mit látok? – sikoltott az anya. – Ez a húgod bűne; de meg is kapja érte a magáét!\nMár szaladt is, hogy megverje. A szegény gyermek elszökött, és a közeli erdőben keresett menedéket. A vadászatról visszatérő királyfi ott találta, és látva, milyen szép, megkérdezte tőle, mit csinál ott egymaga, és miért sír.\n– Jaj, uram, anyám üldözött el otthonról."
}
